---
title: Campo elettrico e potenziale
feed: show
tags:
  - elettrostatica
---
Una carica influenza lo spazio circostante da due punti di vista:
- quello di forze;
- quello dell'energia.

Supponiamo di avere una carica fissa $Q$ e poniamo nei sui pressi una carica positiva $q_\text{test}$ ($q_\text{test} \ll Q$, la carica test è molto minore di $\lvert Q \rvert$).

La carica test si chiama così perché è usata per testare cosa accade.

## Campo elettrico

La carica test è soggetta a una forza di intensità $F_C = k \dfrac{\lvert Q \rvert \cdot \lvert q_\text{test} \rvert}{r^2}$ , dove $k \dfrac{\lvert Q \rvert}{r^2}$ è l'intensità del **campo elettrico** generato dalla carica $Q$ a una distanza $r$ e si indica con $E$. Quindi:

\\[E = k \dfrac{\lvert Q \rvert}{r^2} \, .\\]

Il valore del campo elettrico in un punto è una grandezza **vettoriale** e, per convenzione, si dice
- **entrante** il campo generato da una carica **negativa**;
- **uscente** il campo generato da una carica **positiva**.

Il **campo elettrico** è l'unione di tutti i vettori con intensità $E = k \dfrac{\lvert Q \rvert}{r^2}$ e direzione/verso indicata dal segno della carica sorgente.

## Energia potenziale

Analogamente, la carica test ha un'**energia** $U_e = k \dfrac{Q \cdot q_\text{test}}{r}$, dove $k \dfrac{Q}{r}$ dipende solo dall'ambiente circostante ed è detto **potenziale elettrico**. Si indica con la lettera $V$. Quindi:

\\[V = k \dfrac{Q}{r} \, . \\]

## In poche parole...

In poche parole:
- il **campo** $E$ in un certo punto dello spazio mi dice quanta **forza** ci sarebbe se mettessi lì una carica di prova;
- il **potenziale** $V$ in un certo punto dello spazio mi dice quanta **energia** ci sarebbe se mettessi lì una carica di prova.

## Il legame tra campo e potenziale

Come sono collegati i due concetti? Il **campo** è la **pendenza** del **potenziale**:
- dove il potenziale cresce o decresce più rapidamente, il campo è più intenso;
- dove il potenziale cresce o decresce più lentamente, il campo è meno intenso.

## In generale

In presenza di più cariche sorgente **si somma l'effetto di tutte le cariche**, sia per quanto riguarda il **campo** sia per quanto riguarda il **potenziale**.

Data una carica di prova $q_\text{test}$, è possibile calcolare la forza a cui è soggetta e la sua energia, moltiplicando la carica di prova per il campo e il potenziale rispettivamente, ovvero:

\\[F_C = q_\text{test} \cdot E \, ; \quad U_e = q_\text{test} \cdot V \, .\\]