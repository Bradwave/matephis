---
title: In cammino verso la formula risolutiva
feed: show
tags:
  - attività
  - equazioni-grado-2
---
## Variazioni quadrate

Considera il seguente problema:

> Dopo aver aumentato di 3 unità il lato di un quadrato, la sua area misura 10 unità quadre. Quanto misurava originariamente il lato del quadrato?

1. Risolvi il problema.
2. Rappresenta il problema tramite un'equazione, risolvila e verifica se le soluzioni dell'equazione coincidono con la soluzione del problema e se sono geometricamente accettabili.
3. Aiutandoti eventualmente con Desmos, GeoGebra o software simili, rappresenta graficamente l'equazione che modellizza il problema e visualizza le soluzioni.

Considera ora l'equazione $x^2 + 6x - 1 = 0$. Essa risolve il medesimo problema. Sei d'accordo?

Inventa un problema che possa essere modellizzato mediante l'equazione $(2x - 1)^2 = 9$, riscrivi tale equazione nella forma $ax^2 + bx + c = 0$ e rappresenta graficamente le soluzioni.

## Completamento del quadrato

Scrivi un problema geometrico che possa essere risolto mediante l'equazione $x(x + 6) = 1$. Rappresenta graficamente l'equazione e le sue soluzioni.

1. Sussiste una qualche relazione tra questo ultimo problema da te inventato e quello di partenza (nel riquadro) e, di conseguenza, tra l'equazione $x(x + 6) = 1$ e quella che modellizza il problema di partenza?
2. Scrivi l'equazione $x(x + 6) = 1$ nella forma $ax^2 + bx + c = 0$.
3. Quali passaggi ti conducono a scrivere $x(x + 6) = 1$ nella forma $(\alpha x + \beta)^2 = \gamma$, dove $\alpha$, $\beta$ e $\gamma$ sono dei numeri reali? Perché scrivere l'equazione nella forma $(\alpha x - \beta)^2 = \gamma$ ti aiuta a risolverla algebricamente?

Considera ora il seguente problema:

> L'area di una piazza oblunga misura 8 dam². Il lato lungo della piazza supera di 4 decametri il quadruplo del lato corto. Determina la lunghezza del lato corto della piazza.

1. Risolvi il problema.
2. Modellizza il problema con un'equazione, converti l'equazione nella forma $ax^2 + bx + c = 0$ e nella forma $(\alpha x + \beta)^2 = \gamma$, quindi risolvi algebricamente l'equazione e rappresentala graficamente.

La tecnica algebrica che consente di trasformare un'equazione $ax^2 + bx + c = 0$ nella forma $(\alpha x + \beta)^2 = \gamma$ è detto **completamente del quadrato**.