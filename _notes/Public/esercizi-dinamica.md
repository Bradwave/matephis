---
title: Esercizi di dinamica
feed: show
---
### Quesiti

**Quesito 1 [E]** Come spieghi il fatto che, per mantenere una velocità costante in auto, è necessario premere sull'acceleratore?

**Quesito 2 [F+]** Commenta la seguente affermazione: _per il terzo principio della dinamica, ad ogni forza ne corrisponde una opposta; quindi le forse si annullano tutte a vicenda_.

**Quesito 3 [EE]** Mentre Annie guida la propria auto, un moscerino impatta contro il veicolo e si schiaccia sul parabrezza.

1. È maggiore la forza impressa dal moscerino sull’auto di Annie o quella impressa dall’auto di Annie sul moscerino? Motiva la risposta.
2. L’urto con il moscerino modifica significativamente la velocità dell’auto? Spiega.

**Quesito 4 [PD]** Durante un viaggio in auto, il cruise control mantiene la velocità di 70 km/h, costante in modulo. È possibile affermare che la forza risultante agente sul veicolo sia sempre nulla? Spiega.

**Quesito 5 [E]** A cosa servono le cinture di sicurezza?

**Quesito 6 [D-]** È possibile rimuovere la tovaglia da un tavolo senza ritirare prima i piatti.

1. È meglio rimuovere la tovaglia con uno strappo deciso o con un movimento lento? Perché?
2. È meglio che i piatti siano pesanti o leggeri? Spiega.

**Quesito 7 [F]** La _frombola_ è un antico tipo di fionda. È costituita da una sacca a cui sono legati due lacci. Il proiettile, tipicamente una pietra, è inserito nella sacca e fatto roteare tramite i lacci. Al rilascio di uno dei lacci, il proiettile viene lanciato in una direzione desiderata.

1. In seguito al lancio, il proiettile prosegue lungo una traiettoria circolare?
2. Esiste una forza che agisce sul proiettile al momento del lancio e diretta lungo la traiettoria poi seguita dal proiettile?

**Quesito 8 [AD]** Quando si frena in bici, quale corpo sta esercitando la forza frenante? Spiega il funzionamento dei freni. E quando si accelera, quale corpo esercita sulla bici la forza che la accelera?

**Quesito 9 [D]** Data una medesima velocità iniziale, è possibile che un’automobile pesante si arresti in meno spazio di una più leggera? Spiega.

**Quesito 10 [EE]** _The book is on the table_. Quale corpo esercita la forza peso del libro? quale corpo esercita invece la forza detta reazione vincolare?

**Quesito 11 [E]** Su un certo oggetto sono esercitate la forza peso e una reazione vincolare di pari intensità. Rappresenta il diagramma delle forze, quindi identifica tre distinti casi di moto in cui il diagramma delle forze è applicabile.

---

### Quiz

**Quiz 1 [F]** Un’alpinista, opportunamente imbragata e legata, cade in seguito alla rottura di un appiglio. La corda arresta la caduta. Detta $F_P$ la forza peso dell’alpinista e $F_\uparrow$ la forza, diretta verso l’alto, esercitata sull’alpinista dalla corda, durante l’arresto della caduta…
- (a) $F_P < F_\uparrow$.
- (b) $F_p = F_\uparrow$.
- (c) $F_p > F_\uparrow$.
- (d) non ci sono dati a sufficienza per rispondere.

**Quiz 2 [F-]** Un ascensore sale a velocità costante. Detta $F_p$ la forza peso dell’ascensore e $F_\uparrow$ la forza esercitata sull’ascensore dalla fune che ne regola il movimento, allora…
- (a) $F_P < F_\uparrow$.
- (b) $F_p = F_\uparrow$.
- (c) $F_p > F_\uparrow$.
- (d) non ci sono dati a sufficienza per rispondere.

**Quiz 3 [F]** Un ascensore sale a velocità decrescente. Detta $F_p$ la forza peso dell’ascensore e $F_\uparrow$ la forza esercitata sull’ascensore dalla fune che ne regola il movimento, allora…

(a) $F_P < F_\uparrow$.
(b) $F_p = F_\uparrow$.
(c) $F_p > F_\uparrow$.
(d) non ci sono dati a sufficienza per rispondere.

---

### Problemi

**Problema 1 [E]** Un esemplare di _pteromyini_, comunemente detto scoiattolo volante, di massa 0,350 kg si lascia cadere dal ramo di un albero. Lo scoiattolo plana verso il suolo lungo una traiettoria pressoché verticale e con una velocità costante. Ciò è reso possibile dalla forza — detta _resistenza aerodinamica_ — che si oppone al moto discendente e dipende dalla peculiare forma a paracadute dello scoiattolo.

1. Disegna un diagramma delle forze agenti sullo scoiattolo.
2. Determina l’intensità della forza risultante che agisce sullo scoiattolo.
3. Calcola il peso dello scoiattolo e la resistenza aerodinamica.

**Problema 2 [EE/F]** Un’atleta di biathlon (massa 60 kg) spara con un fucile di massa 3,7 kg un proiettile di massa 2,6 g. Il proiettile è accelerato uniformemente lungo la canna del fucile, lunga 55 cm, per fuoriuscirne alla velocità di 360 m/s. Calcola l’accelerazione impressa all’atleta e al fucile dal rinculo dell’arma.